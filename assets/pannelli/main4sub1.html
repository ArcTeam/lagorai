<div  class="panelTitle">
  <h3>Il Territorio</h3>
</div>
<div class="container">
  <div class="row">
    <div class="col">
      <div id="audioWrap" class="alert alert-success">
        <audio controls src="audio/03Pergine.mp3"></audio>
      </div>
    </div>
  </div>
</div>
<div class="container panelText">
  <div class="row">
    <div class="col">
      <p>Nel terzo quarto del XV secolo le zone trentine interessate da attività mineraria erano comprese in un distretto d'ufficio molto esteso, composto da territori posti lungo i fiumi Adige e Isarco, lungo l'Avisio, in Venosta, in Val di Non, Valsugana, Cembra e Fiemme, distretto dai confini non stabili, variabile in volta a seconda delle esigenze dettate dalle attività minerarie in corso, e attribuito a giudici minerari sempre di nomina comitale tirolese. In quel periodo (e fino al 1489) la potestà mineraria sul distretto politico-amministrativo di Trento (città con Pretura Interna/Esterna, comprendente anche il territorio dell’altipiano del Calisio condiviso fra le comunità di Meano, Albiano, Civezzano e Fornace) era esercitata dal principe vescovo di Trento. Con l’accordo del 1489 iniziò a delinearsi quello che sarebbe diventato nel primo Cinquecento, e destinato a durare più o meno invariato sino alla fine dell’Antico regime, il territorio pertinente al Distretto minerario di Pergine.Nella fase di massima espansione esso comprendeva:</p>
      <ul class="panel">
        <li>il territorio del Principato vescovile di Trento (le giurisdizioni dirette, comprese quella di Pergine dal 1531 e quella di Levico fino al 1777-1779; le giurisdizioni feudali mediate, come quella dei Quattro Vicariati con Brentonico con le sue cave di marmi e di terre colorate); per le miniere poste entro questi territori (escluse quelle ferrose) l’Ufficio minerale di Pergine obbediva congiuntamente al principe vescovo di Trento e al conte del Tirolo</li>
        <li>i territori delle giurisdizioni tirolesi insistenti sull’attuale territorio provinciale di Trento, in particolare Arsio e Castelfondo in alta Val di Non, Pressano-Lavìs, Cembra e Faedo in Val d’Adige – Val di Cembra, la Pretura di Rovereto, Castellalto, Castel Telvana e Castel Ivano in Valsugana; per le miniere poste entro questi territori l’Ufficio minerale di Pergine rispondeva esclusivamente al conte del Tirolo (salvo alcune eccezioni introdotte nel secondo Settecento per il Roveretano).</li>
      </ul>
      <p>Rimaneva esclusa la zona di Lusia e San Pellegrino in alta Valle di Fiemme, compresa nella giurisdizione tirolese di Castello di Fiemme (Egna/Caldif) e controllata dal supremo tirolese delle selve all’Adige in Cavalese, facente funzioni di vicario minerario per i territori tirolesi in Fiemme.
      Il Distretto/Giudizio minerario di Pergine confinava a est con il Giudizio minerario di Primiero, a nord con i Giudizi minerari sudtirolesi di Nals-Terlan/Nalles-Terlano e di Klausen/Chiusa; i territori dei Giudizi minerari di Pergine e Primiero coprivano in pratica l’attuale territorio provinciale di Trento, eccettuata la Valle di Fassa compresa nel Principato vescovile di Bressanone e afferente per l’ambito minerario al Giudizio minerario di Klausen/Chiusa.</p>
    </div>
  </div>
</div>
<div  class="panelTitle2">
  <h3>Pergine</h3>
</div>
<div id="map"></div>
<div class="container panelText">
  <div class="row">
    <div class="col">
      <p>Pergine era il centro del Distretto minerario e conserva ancora diverse tracce di questo passato:</p>
      <ul class="panel">
        <li>la Casa dei Canòpi, sede della confraternita dei minatori</li>
        <li>alcuni palazzi storici Cinquecenteschi sedi del Giudice minerario e di famiglie di imprenditori minerari, come i famosi A Prato, Polacco ed Hippoliti, in particolare nella Contrada del Marcadel (detta anche Contrada tedesca o alemanna) ma anche nella Piazza delle Oche </li>
        <li>l’altare di Santa Barbara nella chiesa parrocchiale</li>
        <li>la pietra tombale di un Giudice minerario presso la chiesetta di San Carlo </li>
        <li>la Chiesa di San Rocco con lo stemma della famiglia Polacco, eretta come ex voto per la fine dell’epidemia di peste del 1631, che rappresenta un canopo con la tipica tunica con cappuccio.</li>
      </ul>
      <p>Nel corso del Settecento si accentuarono le difficoltà economiche per l'Ufficio minerario perginese, non più in grado di sostenere le uscite con le sempre più esigue entrate. Gli ultimi due titolari dell'ufficio, Francesco Stefano Bartolomei (1766-1789) e Giovanni Paolo Hippoliti (1790-1806), impegnati in altre professioni private e titolari di altri incarichi pubblici, ressero l'ufficio in presenza nella sede al Marcadel di Pergine per pochi mesi all’anno, demandando le funzioni a loro sostituti. L’ultimo giudice minerario in Pergine in Antico regime fu il perginese Giovanni Paolo Hippoliti, entrato in carica il 12 marzo 1790; la mantenne sino al 1803, ma proseguì nell’incarico almeno fino al 1806 sotto i governi provvisori austriaco e bavaro, ovviamente con diverso profilo istituzionale dell’ufficio da lui ricoperto.</p>
    </div>
  </div>
</div>
