<div class="panelTitle">
  <h3>La Sostituzione di giudizio montanistico in Pergine (1816-1850) </h3>
</div>
<div id="map"></div>
<div class="mt-5 pt-5"></div>
<div class="container panelText">
  <div class="row">
    <div class="col">
      <p>La storia della Sostituzione montanistica di Pergine ricalca quella degli analoghi giudizi minerari attivi in area trentina tirolese a partire dall'inizio del XV secolo. Istituiti come centri amministrativi e tribunali locali di ambito minerario, nel secondo Settecento furono privati di gran parte delle competenze giudiziarie originarie, assorbite da alcuni giudizi principali. Gli antichi Berggerichte furono “declassati” al livello di Berggerichts-Substitutionen, Sostituzioni locali dipendenti dai giudizi montanistici principali di riferimento, dai quali potevano ricevere alcune funzioni delegate di livello inferiore. Questa importante riforma si inquadra nel contesto di introduzione del nuovo ordinamento giudiziario emanato dall'imperatore Giuseppe II d'Asburgo-Lorena nel 1781 comprendente anche l'ambito montanistico; passate le ‘bufere’ degli anni 1805-1813, tale riforma trovò piena attuazione sul Land Tirolo (al quale fu accorpato anche il territorio del cessato Principato vescovile di Trento) nel 1816. In quell’anno fu posta in essere la nuova organizzazione delle autorità montanistiche destinata a durare fino a metà del XIX secolo. Il punto essenziale dell'intero apparato normativo è rappresentato dall'istituzione di un “Imperiale e Regio Giudizio montanistico per il Tirolo e Vorarlberg" con sede in Hall, e di una “Imperiale e Regia Direzione montanistica e delle Saline per il Tirolo e Vorarlberg” anch'essa in Hall; da questi due enti centrali dipendevano tutte le Sostituzioni di giudizio montanistico locali (ex Giudizi minerari locali) del Tirolo e del Vorarlberg: Brixlegg, Kitzbühel, Ahren/Aurina), Lienz, Klausen/Chiusa, Windisch-Matrei, Imst, Gossensass/Colle Isarco, Sterzing/Vipiteno e Pergine.</p>
      <p>Le funzioni assegnate alla Sostituzione di giudizio montanistico in Pergine furono svolte dal locale giudice distrettuale ordinario, che riuniva in sé anche le competenze montanistiche, compito per il quale si prevedeva nel caso di esigenze particolari l’affiancamento di un assistente d'ufficio di formazione montanistica. La Sostituzione succedette all'Ufficio minerale di Pergine anche nell'esercizio del diritto di patronato sul Beneficio di Santa Barbara, e nelle funzioni di sorveglianza sulle attività della società dei “canopi” di Fierozzo (subentrata nell'ultimo quarto del Settecento all'estinta Confraternita dei minatori di Pergine) e di gestione del patrimonio del beneficio. </p>
      <p>L'organico della Sostituzione montanistica di Pergine corrispondeva sostanzialmente a quello del locale Giudizio distrettuale. Esso comprendeva (dal 1822) il giudice distrettuale dirigente superiore dell'ufficio e un eventuale suo affiancato per l’ambito montanistico, uno o più suoi aggiunti; l’attuario responsabile della tenuta del protocollo degli esibiti e la cura dell'archivio dell'ufficio, uno o più impiegati di cancelleria, il servo d'ufficio, il cursore del giudizio.</p>
      <p>Il distretto territoriale d'ufficio della Sostituzione di Pergine comprendeva i Circoli di Trento e di Rovereto, fatta eccezione per i Giudizi distrettuali di Cavalese, Primiero e Fassa: nei primi due erano attive le rispettive Sostituzioni di giudizio montanistico, anch'esse dipendenti dalla Direzione e dal Giudizio di Hall, omologhe e di pari grado alla Sostituzione di Pergine.
      La Sostituzione svolse le proprie funzioni tramite il giudice distrettuale locale dal 1816 fino al 1850, anno della formale cessazione di attività delle “Berggerichts-Substitutionen” nei domini di Casa d'Austria. Al soppresso Giudizio montanistico provinciale in Hall subentrò, prima (dal 1850) a titolo provvisorio, poi (dal 1854) a titolo definitivo, il Capitanato montanistico in Hall. Da questo ente centrale (attivo fino al 1871) dipendeva il Berg-Commissariate / Commissariato montanistico di Pergine. Esso svolse le funzioni un tempo assegnate alla Sostituzione montanistica, lasciando qualche traccia della sua attività nelle fonti d'archivio. Nel 1857 entrò in funzione il Commissariato montanistico di Klausen/Chiusa con distretto d'ufficio comprendente i Circoli politici di Trento e di Bressanone, che assorbì le funzioni svolte in precedenza dal Commissariato di Pergine.</p>
    </div>
  </div>
</div>
<div class="panelTitle2">
  <h3>La sede </h3>
</div>
<div class="container panelText">
  <div class="row">
    <div class="col">
      <p>Da quanto emerge dalle fonti disponibili, si desume che i titolari del Giudizio minerario di Trento (Berggericht zu Trient), attivi dal 1489 sino a inizio Cinquecento, non tennero sede fissa conosciuta: la specifica zu Trient va letta non tanto come ubicazione materiale della sede in città, piuttosto come centro di riferimento del distretto d’ufficio assegnato alla giurisdizione di quei giudici.</p>
      <p>Al contrario, fin dai primi anni della sua attività l’Ufficio minerale di Pergine ebbe sede stabile in un immobile posto nella Contrada del Marcadel (alias Contrada Tedesca / Alemanna) del borgo; la mantenne per l’intera sua esistenza sino ai primi anni dell’Ottocento, quando divenne sede del locale Giudizio distrettuale istituito nel 1817, donde la nuova denominazione di Contrada del Giudizio entrata allora in uso per qualche decennio accanto all’antica. La prima menzione dell’immobile risale al 1516: denominato “kayserlicher maiestät behawsung” (Casa imperiale regia), era stato acquistato un anno prima dall’imperatore e conte del Tirolo, Massimiliano I d’Asburgo, per destinarlo alla funzione che esso avrebbe svolto per oltre tre secoli. L’immobile ospitava l’ufficio del giudice (talora anche l’abitazione privata), l’archivio dell’ente e le carceri, destinate ai soggetti condannati per reati di sua competenza. Sappiamo che ancora a fine Settecento sulla facciata fronte contrada dell’edificio campeggiavano le insegne dell’ufficio (i due martelli incrociati) e quelle delle autorità sovrane dalle quali dipendeva l’Ufficio minerale. Non sono sopravvissute queste né altre evidenze materiali utili all’ubicazione precisa dell’immobile, comunque raggiunta attraverso l’esame delle carte d’archivio: si tratta dell’attuale casa Dallatorre posta sul lato sud di via Cesare Battisti della città di Pergine.</p>
      <p>A seguito della secolarizzazione del Principato ecclesiastico di Trento (1802-1803), l'Erario imperiale austriaco incamerò parte dei beni della Mensa vescovile, nei quali era compresa anche la “Casa vicariale minerale” sulla quale il Principato affermava di detenere la metà dei diritti di possesso; la “Casa regia” passò quindi in proprietà piena e definitiva di Casa d’Austria. L’immobile fu destinato a sede dell’Imperiale Regio Giudizio distrettuale di Pergine, istituito nel 1817. Va ricordato che il giudice distrettuale ordinario di Pergine svolse sino a metà Ottocento anche la funzione di giudice montanistico: l’archivio del soppresso Ufficio minerale rimase quindi nella sua sede storica e collocato accanto a quello del Giudizio distrettuale ordinario. Nel 1838 si pensò di trovare per il Giudizio distrettuale una sede più adeguata: nel 1840 l’immobile al Marcadel fu ceduto a seguito di asta al dottor Giovanni Dallarosa di Pergine per 3.440 fiorini; il Giudizio distrettuale fu collocato nel Palazzo Wolkenstein situato a poca distanza dalla sua vecchia sede, divenuto poi sede della Pretura di Pergine.</p>
    </div>
  </div>
</div>
