<div class="panelTitle">
  <h3>L’Ufficio minerale di Pergine (1502-1806): storia, funzioni, organico</h3>
</div>
<div id="map"></div>
<div class="mt-5 pt-5"></div>
<div class="container panelText">
  <div class="row">
    <div class="col">
      <p>La storia dell'Ufficio minerale di Pergine ricalca le vicende degli altri 16 giudizi minerari istituiti da Casa d'Austria nell'area trentina-tirolese fra inizio XV e metà XVI secolo. La cadenza cronologica con cui furono istituiti quegli uffici riflette l'andamento degli spostamenti dell’attività mineraria sui vari territori (con speciale riguardo all’argento, metallo monetabile) e degli interessi degli imprenditori incentivati dalla politica economica intrapresa da Casa d'Austria in quel comparto minerario, importante fonte di risorse finanziarie per l'erario del principe territoriale, almeno nei periodi di grande fioritura di tale attività.</p>
      <p>Accanto alle molte affinità, il giudizio minerario di Pergine (ultimo ‘nato’ della serie insieme al giudizio minerario sudtirolese di Nalles-Terlano, circa mezzo secolo dopo quello di Primiero), presentava un’importante peculiarità. In forza dell’accordo stabilito il 4 settembre 1489 fra l’arciduca d’Austria Sigismondo d’Asburgo e il principe vescovo di Trento Udalrico Frundsberg (prorogato, poi confermato nel 1531 e nel 1777), per cinque anni i proventi derivanti dalle imposte sull’attività mineraria in territorio di dominio principesco vescovile e dalle sanzioni giudiziarie sarebbero stati divisi a metà fra le Camere delle parti contraenti; queste avrebbero di comune accordo rilasciato le concessioni minerarie e nominato un giudice minerario competente per il territorio sopra indicato. Il giudice minerario “zu Trient”, poi di Pergine, era in effetti nominato dal conte del Tirolo e confermato dal principe vescovo di Trento: prestava giuramento di fedeltà e obbediva alle due superiori autorità in relazione alle miniere metallifere situate sul territorio di dominio principesco vescovile (escluse le miniere di ferro la cui potestà restò in mano al principe vescovo, nonostante le numerose controversie sorte poi a tale riguardo fra Trento e Innsbruck). Non a caso nella documentazione pubblica del tardo Settecento l’ufficio in questione si trova talora così denominato: “Cumulative Berggericht Pergine” (così all’anno 1795), ossia Giudizio minerario di Pergine a sovranità ‘cumulativa’, quindi comune/condivisa fra le due autorità sovrane. Viceversa, per le miniere poste in territorio trentino ma in giurisdizione tirolese (parte dell’alta Val di Non, Giovo e Faedo, la Valsugana centrale e orientale, Pergine fino al 1531, Levico dal 1779), quello stesso giudice rispondeva e prestava giuramento di fedeltà al solo conte tirolese. I termini dell’accordo del 1489 trovarono applicazione nelle patenti di nomina del giudice minerario di Pergine, portanti i due titoli del conte di Tirolo (a precedere) e del principe vescovo di Trento (a seguire); emergono poi dai registri contabili in cui il giudice annotava le entrate e uscite del suo ufficio, divise in due metà destinate alle due Camere sovrane di Innsbruck e di Trento.</p>
      <p>Primo titolare del "Berggericht zu Trient" fu Christoph Mainstetter, i cui primi atti registrati datano a dicembre 1489, tre mesi dopo la stipula dell’accordo sopra nominato. Pochi anni dopo, all’inizio della fioritura dell’attività mineraria nel Perginese, troviamo il primo giudice insediato in Pergine, Benedikt Klöll nominato il 27 gennaio 1502, con patente emessa dal solo conte del Tirolo (allora Massimiliano d’Asburgo) in accordo con il principe vescovo trentino; il distretto del suo ufficio comprendeva le miniere del territorio di Pergine (non a caso citato al primo posto), della Valsugana e dell'episcopato di Trento. Tre anni dopo (26 giugno 1505), lo stesso Massimiliano d’Asburgo, re dei Romani e conte del Tirolo, concesse alla comunità di Pergine il privilegio di tenere nel borgo il mercato settimanale del giovedì, visto l’incremento dell’attività mineraria da supportare con adeguati sbocchi commerciali per le altre attività ad essa correlate. Un evento analogo si ebbe qualche decennio in anticipo nel Primiero: anche qui il mercato sorse nel borgo in cui era insediato il giudice minerario di Primiero: Fiera di Primiero (anno 1486: “in foro mercati plebis Primerii”).</p>
      <p>I giurati affiancavano (e talora sostituivano) il giudice come consulenti nell'espletamento di tutte le sue attività, in particolare come componenti del tribunale giudicante nelle cause di sua competenza. Il direttore di miniera sorvegliava le attività estrattive: l'apertura di un campo di ricerca o di una concessione, gli scavi di assaggio, l'allestimento delle strutture, le armature di pozzi e gallerie, le tecniche di avanzamento e di estrazione. Il mastro delle selve svolgeva le funzioni di vigilanza forestale: il suo compito principale era quello di destinare l'utilizzo delle risorse boschive locali (legname da opera per l'armatura di gallerie e pozzi; legna da fuoco e carbone per fucine e forni) in modo da assicurare alle attività minerarie il rifornimento continuo delle materie prime necessarie. Il contro-scrivano svolgeva le funzioni di tenuta e controllo dei registri amministrativi dell'ufficio; accanto a lui operava lo scrivano/attuario dell'ufficio, incaricato della stesura e spedizione degli atti. Lungo i secoli XVII-XVIII queste funzioni furono assegnate a un notaio con l'incarico di cancelliere, coadiuvato da un attuario con la supervisione del vicario minerale, e di archivista dell'ufficio. Al servizio del giudice nel XVI secolo operava anche lo schichtmeister, addetto alla sorveglianza sul rispetto dei turni diurni di lavoro in miniera secondo il regolamento minerario vigente, e sulla corresponsione del salario della manovalanza, turnisti e operai a cottimo.</p>
      <p>La flessione dell'attività mineraria nell'intero distretto d'ufficio di Pergine, particolarmente accentuata nel XVII secolo, costrinse le due Camere sovrane a ridurre i salari del giudice e degli ufficiali in organico, e nel contempo ad accorparne le funzioni. Nel 1504 Sigmund Holtz, secondo giudice minerario in Pergine, percepiva un salario annuo di 60 fiorini, aumentati a 100 nel 1507-1508; nel 1544 il giudice Mathias Altenmarkter percepiva un salario annuo di 100 fiorini; al suo successore Jakob Hartman (1553-1569), che copriva anche l'ufficio di waldmeister, fu assegnato un salario di 75 fiorini. Un secolo dopo il vicario minerario Andrea Malfatti, che rivestiva anche le cariche di ispettore delle selve ed esattore delle imposte, percepiva un salario annuo di 40 fiorini. </p>
    </div>
  </div>
</div>
