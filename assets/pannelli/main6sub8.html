<div class="panelTitle">
  <h3>Vignola Falesina, Monte Orno </h3>
</div>
<!-- <div class="mt-5"></div> -->
<div class="container">
  <div class="row">
    <div class="col">
      <div id="audioWrap" class="alert alert-success">
        <audio controls autoplay type="audio/mpeg"  src="audio/12Vignola.mp3"></audio>
      </div>
    </div>
  </div>
</div>
<div id="map"></div>
<div id="switchTextDiv">
  <img src="img/gui/etr.png" width="50px" class="img-fluid" alt="">
  <div class="form-check form-switch">
    <input class="form-check-input" type="checkbox" role="switch" id="etrBtn">
    <label class="form-check-label" for="etrBtn">Testo ETR</label>
  </div>
</div>
<div class="container panelText defaultText">
  <div class="row">
    <div class="col">
      <p>L’area mineraria di Vignola è una delle più estese dell’Alta Valsugana e una delle più importanti per l’industria estrattiva trentina del secolo scorso. Il giacimento contiene principalmente solfuri di rame e argento, oltre a fluorite e barite.</p>
      <p>Valizen (Falesina) e Walrisitira (interpretata come parte superiore di Vignola) sono nominate tra le miniere concesse a Nikolaus von Poswitz nel 1330 per la ricerca dell’argento. Diverse miniere nella zona sono documentate nelle fonti del XV-XVII secolo, in particolare nei registri del tribunale minerario. Secondo l’elenco del 1403 citato da Ausserer ci sarebbero stati 9 pozzi attivi a Vignola e 5 a Falesina; nel 1430 è documentata una miniera da cui si estraeva anche un po’ di oro; nel 1524 ancora vi lavoravano 350 minatori e sono documentati quattro forni ed un affinatoio.</p>
      <p>Le gallerie antiche si trovano lungo il Rio Rigolor e soprattutto lungo il Rio Menegol, queste ultime oggetto di un recente studio. L’area mineraria si sviluppa a ovest di Vetriolo, tra le due strade che dalla località Compet rispettivamente salgono alla Panarotta e scendono a Vignola. Gli imbocchi principali sono situati tra q. 1236 m (galleria ora adibita ad acquedotto) e q. 1420 m, in corrispondenza del cosiddetto “quarto filone” di Vignola. In particolare la miniera detta ‘19’ (dal numero con cui è contrassegnata nelle mappe del secolo scorso) è accessibile, anche se in modalità speleologica, ed estremamente interessante dal punto di vista archeologico. </p>
      <p>L’interno, su due livelli, presenta tracce evidenti di firesetting nei tratti di roccia più tenaci, e profili ad ogiva nelle filladi. Le tracce di lavorazione sono molto ben conservate e facilmente interpretabili come segni lasciati dai Bergeisen, martello e scalpello il cui utilizzo si diffuse nel XV-XVI secolo. Sono inoltre frequenti tracce di alloggi per cunei di grandi dimensioni, utilizzati nella prima fase di distacco della roccia.</p>
      <p>In loc. Compet è presente una galleria con profilo ampio e regolare, rettilinea e interamente praticabile (92 m) che porta incisa una data 1781. È raggiungibile grazie alla strada forestale che scende in direzione Est fin nei pressi dell’ingresso quotato 1358 m.
      La miniera moderna di Vignola è situata sul versante sud della dorsale Panarotta-Cima d’Orno, ad Est del paese di Vignola. La miniera si sviluppa su 8 livelli tra q. 1064 m e 1333 m, con uno sviluppo complessivo di circa 3 km, parte dei quali tuttora frequentati dai cercatori di minerali, nonostante l’abbandono e gli impattanti lavori finalizzati al prelievo mineralogico l’abbiano resa insicura e notevolmente impoverita. La struttura attuale si deve all’ultima fase di coltivazione, la più intensa, avviata nel 1953, per l’estrazione della fluorite e successivamente della barite, poi proseguita fino alla chiusura definitiva verso la metà degli anni ’70.
      Le pendici del Monte Orno sono state intensamente coltivate in epoche diverse e sono noti numerosi imbocchi dei quali non è al momento possibile proporre una datazione.</p>
    </div>
  </div>
</div>

<div class="container panelText etrText">
  <div class="row">
    <div class="col">
      <p>L’area delle miniere di Vignola nel 1900 è stata <br>una delle zone più importanti <br>per l’estrazione dei minerali in Trentino.  <br>I minerali più presenti in questa miniera     <br>non erano solo rame e argento, <br> ma anche fluorite e barite,<br>minerali lucidi e di vari colori.</p>
    </div>
  </div>
</div>
